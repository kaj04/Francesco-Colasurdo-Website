---
title: "Autotrappola"
date: 12-11-2025
---

Non ricordo precisamente quando, ma ricordo che ascoltando il [TEDx di Giuseppe Bertuccio D’Angelo (Progetto Happiness)](https://www.youtube.com/watch?v=ekgTXmowGFY) ho scoperto il termine *“autotrappola”*, e da lì ci sono rimasto sotto.
Già prima dell’ascolto adottavo inconsciamente delle *autotrappole* nella mia quotidianità. Tuttavia, ascoltando quello speech, oltre ad accogliere la visione di Giuseppe ed adattarla alla mia, ho finalmente potuto dare un nome a queste azioni.
Definire un comportamento o un sentimento con una parola è utile: fa chiarezza, gli dà contorni, lo rende concreto. Così è stato per me con il termine *autotrappola*.
Ciò che prima eseguivo senza consapevolezza ora ha un nome, dinamiche precise, azioni mirate e obiettivi chiari.
In parole semplici, un’autotrappola è una trappola che imponiamo a noi stessi. Non è una punizione, ma un modo per esporci al fallimento, e di conseguenza alla possibilità di evolvere.
L’obiettivo generale di una *autotrappola* è proprio questo: il miglioramento personale, ottenuto attraverso situazioni che sappiamo essere utili alle nostre ambizioni nonostante scomode o complesse, che ci spingono fuori dalla nostra zona di comfort.
In pratica, si tratta di coinvolgerci *volontariamente* in contesti che ci mettono alla prova, perché  proprio lì si nasconde la nostra crescita.
Da buon giocatore di poker, potrei definirla come un “auto-committarsi”: essere talmente coinvolti in qualcosa da non poter più tornare indietro.
Ecco, un’autotrappola dovrebbe provocare esattamente quella sensazione, il punto di non ritorno verso il miglioramento.
Le autotrappole ci danno la possibilità di esporci al fallimento senza averne paura.
Durante la mia esperienza, le autotrappole mi hanno insegnato il piacere di rispettare i miei impegni, soprattutto quelli che non amo. In fondo, è facile fare ciò in cui siamo bravi, la difficoltà sta nell’affrontare ciò che ci mette a disagio.

---

Quello che stai leggendo è, a tutti gli effetti, una delle ultime autotrappole in cui mi sono voluto infilare
Verso l’inizio di questo anno solare durante il mio viaggio in Sudafrica (magari poi racconterò anche questo), ho cominciato a scrivere, spesso su carta, alla vecchia maniera.
Ho scoperto che la scrittura per me è un’attività terapeutica: mi aiuta a fare chiarezza nei pensieri, a mettere ordine nelle idee e a mantenere allenata la mia comunicazione.
Per darmi costanza e un senso più profondo a questo esercizio, ho deciso di pubblicare ciò che scrivo online.
So bene che probabilmente poche persone visiteranno il mio sito, ancora meno leggeranno il blog, e pochissime arriveranno fino a questo punto del post.
Eppure, sapere che i miei pensieri sono pubblici mi obbliga a essere costante, chiaro e autentico.
Una sfida personale con l’obiettivo di sviluppare le mie abilità comunicative, chiarire le mie idee e connettermi, o discutere con chi la pensa come me (o anche in modo completamente diverso).
Questa autotrappola ha per me un valore particolare, perché va oltre il semplice impegno di scrittura.
In tutti i contenuti del blog non utilizzerò l’intelligenza artificiale, né per generare testi né per tradurli.
Questa restrizione, che mi sono autoimposto, credo sia il mio più grande valore aggiunto: mi darà la possibilità di allenare di nuovo la mia comunicazione, di sforzarmi nel trovare le parole giuste e di esprimere al meglio i miei pensieri, senza passare attraverso una macchina.
Essendo un grande utilizzatore (e fan) dei modelli generativi LLM, sono consapevole che, nel tempo, ho un po’ impigrito il mio lato comunicativo e creativo.

Con questa autotrappola voglio riprendere il controllo, ritrovare la mia espressione e migliorarla ogni giorno.

*Scritto ciò, spero che leggere questo post sia stato utile o almeno di spunto per voi, quanto lo è stato per me scriverlo.*

Alla prossima ;) 
Francesco
